---
title: "Components, Instances, and Elements"
description: ""
pubDate: "Aug 9 2024"
heroImage: "/components.jpg"
---

اذا اشتغلنا على الرياكت, مهم اننا نعرف الفروقات بين الComponent, Instances, و Elements. فهم هالمفاهيم هذي يوضح لنا وش قاعد يصير اذا استخدمنا الكمبوننتس, وبرضو تعتبر من أهم المفاهيم اللي يسألون عنها بالمقابلات الوظيفية.

##### وش هي React Components؟

![](/components/1.webp)

الرياكت كمبوننت هو الشي اللي نكتبه ونوصف فيه جزء من واجهة المستخدم. الكمبوننت هو عباره عن فنكشن عادي بالجافاسكريبت, لكن فيه شي مميز فيه انه يسوي استرجاع لReact element (عنصر رياكت). العناصر هذي تشكّل لنا tree, عادةً نكتب هالعناصر ب JSX syntax. الشيء الرئيسي بالكمبوننت هو انه يوصف لنا واجهة المستخدم.

للتوضيح: وش هو JSX syntax ؟ هو سنتاكس مشتق من الجافاسكريبت يخليك تقدر تكتب كود يشبه الHTML لكن بالجافاسكريبت. وبالنهايه نفس الJSX يحوله الى جافاسكريبت عاديّه. نرجع لموضوعنا.

تقدر تتخيل الكمبوننت هو عباره عن قالِب (Template). الرياكت تستعمل هالقالب هذا عشان تسوي Instances من هالكمبوننت وين ما تستخدمه بالكود.

##### طيب وش هي الComponent Instances؟

![](/components/2.webp)

اذا استخدمنا الكمبوننت اكثر من مره بالموقع او التطبيق حقنا, الرياكت يسوي اكثر من instances (نقدر نسميها نسخ) من هالكمبوننت. مثلاً: اذا حطيت كمبوننت اسمه "Tab" ثلاث مرات بالتطبيق حقك, الرياكت بتسوي ثلاث نسخ من الكمبوننت حقك بالTree حقت الكمبوننتس. و كل نسخه تتصرف لحاله ماتأثر على الثانيه.

النسخة (instance) هي كأنه المظهر المادي الفعلي الموجود بالtree حقت الكمبوننتس. بينما ان الكمبوننت نفسه هو عبارة عن دالة انت كتبته, النسخة حقت الكمبوننت هي اللي الرياكت تنشأها اذا استعملت الكمبوننت بالكود.

كل نسخة له state, props, و دورة حياة خاصة بالنسخة نفسه. اي نسخة تقدر تنولد, تعيش, وبالنهايه تموت- اذا كنا بنشبهها ك كائن حي.

##### React Elements

![](/components/3.webp)

اذا نفذت الرياكت الكود بكل نسخة من الكمبوننت, كل نسخه ترجّع لنا عنصر او عناصر رياكت (React elements). عرّفت فوق وش هو الJSX وعرفناه, الJSX اللي بالنسخة حقت الكمبوننت تتحول الى استدعاءات لفنكشن React.createElement, وتكون نتيجة الاستدعاءات هذي هي عنصر الرياكت - عبارة عن جافاسكريبت اوبجيكت غير قابل للتعديل تحتفظ فيه الرياكت بالذاكرة حقته.-

لكن, وش هالأوبجكت فعلياً؟

عنصر الرياكت يحتوي على كل المعلومات المهمة عشان تسوي عنصر DOM لنسخة الكمبوننت الحالية. واخيراً, عنصر الرياكت هذا يتحول الى عناصر DOM فعليه, وتنعرض بالمتصفح للمستخدم.

##### DOM Elements

![](/components/4.webp)

من المهم اننا نلاحظ انه عناصر الرياكت نفسها ماتنعرض بالDOM. تكون موجودة بالتطبيق او الموقع حقنا فقط وتكون منفصلة عن الDOM. الرياكت فقط تحول هالعناصر وتتعامل معه عشان تكون بالDOM الفعلي وتنعرض للمستخدم بالمتصفح.

وبالنهاية, هذي الرحلة من كتابة الكمبوننت بالرياكت الى استخدامه اكثر من مره بالكود كقالب, وتحويله الى عنصر رياكت واخيراً ينعرض كعناصر HTML في الDOM.
